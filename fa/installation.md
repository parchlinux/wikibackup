---
title: آموزش نصب پارچ لینوکس
description: 
published: true
date: 2025-08-20T17:20:44.389Z
tags: 
editor: markdown
dateCreated: 2025-04-25T15:55:47.738Z
---

# نحوه نصب توزیع پارچ

> قبل از نصب، حتماً [صفحه انتخاب نسخه](https://wiki.parchlinux.com/fa/choosing-the-right-version) را بخوانید. این صفحه به شما توضیحاتی در رابطه با تفاوت‌های نسخه‌های پارچ خواهد داد.
{.is-info}


## شروع به کار

بعد از دانلود فایل ایزو نسخه مربوطه از توزیع پارچ، آن را بر روی دیسک مورد نظرتان بنویسید. این کار را می‌توانید با ابزارهایی از قبیل ventoy، dd و rufus انجام بدهید.

بعد از بوت کردن از روی حافظه جانبی، با صفحه زیر روبرو خواهید شد

![syslinux.png](/syslinux.png)

### شرح گزینه‌های این صفحه

- گزینه اول: نصب پارچ به صورت معمولی

- گزینه دوم: نصب پارچ با صفحه‌خوان فعال برای افراد کم بینا

- گزینه سوم: نصب پارچ با کپی شدن rootfs به رم. (در این حالت اگر حافظه جانبی به هر دلیلی جدا شود نصب خطا نخواهد -خورد. اگر رم شما بالای ۴ گیگ می‌باشد از این گزینه استفاده کنید.)

- گزینه چهارم: نصب پارچ با امکان سازگاری (در این حالت پارچ بدون فعال شدن درایورهای گرافیکی و سایر درایورها بوت می‌شود. اگر ۳ گزینه بالا به شما صفحه سیاه نشان دادند از این گزینه استفاده کنید.)

## بعد از بوت شدن

بعد از بوت شدن شما با صفحه زیر روبه‌رو خواهید شد.
شما الآن در نشست زنده (live) هستید و می‌توانید آزادانه و بدون ایجاد هیچ تغییری در سیستم خودتان پارچ را امتحان کنید و یا سیستم خودتون رو عیب‌یابی کنید.
![welcome.png](/welcome.png)
به صورت پیشفرض در نشست زنده، حافظه پارچ ۱ گیگابایت هستش که در ویکی پارچ و بخش نکات آموزش تغییر این حافظه گفته شده.

برای شروع نصب بر روی Install Parch کلیک کنید و یا از منوی برنامه‌ها install parch linux را اجرا کنید.


## صفحهٔ نصب کننده

بعد از اجرا شدن نصب کننده پارچ (کالامارس) شما با صفحه زیر روبرو خواهید شد

![calamares.png](/calamares.png)

در این صفحه شما می‌توانید زبان مورد نظر خودتون رو برای نصب توزیع انتخاب کنید.

> توصیه می‌شود اگر پارچ پلاسما را نصب می‌کنید، به علت ناقص بودن ترجمه میزکار پلاسما زبان نصبی را از انگلیسی تغییری ندهید. 
{.is-warning}

بعد از انتخاب زبان بر روی دکمه next بزنید.

## انتخاب صفحه کلید 

بعد از صفحه انتخاب زبان، صفحه انتخاب صفحه‌کلید باز می‌شود. در اینجا می‌توانید در کنار صفحه‌کلید انگلیسی صفحه‌کلیدهای دیگری نیز اضافه کنید و همچنین صفحه کلید خودتون رو آزمایش کنید تا از کارکرد صحیح اون مطلع بشید.

![keyboard.png](/keyboard.png)

## انتخاب منطقه و منطقه‌زمانی

در این صفحه می‌توانید منطقه زمانی خودتون رو انتخاب کنید.
![timezone.png](/timezone.png)


بعد از انتخاب منطقه زمانی بر روی next بزنید.

## پارتیشن بندی

> در این صفحه شما تعیین می‌کنید که پارچ بر روی چه دیسکی و با چه حالتی نصب شود. توصیه می‌شود این بخش را به خوبی مطالعه کنید تا از کارکرد هر بخش مطلع شوید! 
{.is-warning}

![disks.png](/disks.png)

در این صفحه بر اساس نوع سیستم شما دو یا چند گزینه وجود دارد. که به ترتیب با آن‌ها آشنا خواهیم شد.

### erase disk

این گزینه تمامی اطلاعات و پارتیشن‌های دیسک انتخابی شما را حذف می‌کند.
![erasedisk.png](/erasedisk.png)

این گزینه چند بخش دارد.

#### حالت swap
شما می‌توانید میان ۴ حالت نوع پارتیشن سواپ خودتون رو انتخاب کنید.
1. no swap
این حالت هیچ پارتیشن سواپی نمی‌سازد.
2. swap without hibernate
این گزینه پارتیشن سواپ را بدون پشتیبانی از خواب زمستانی ایجاد می‌کند
3. swap with hibernate
این گزینه پارتیشن سواپ را با پشتیبانی از خواب زمستانی ایجاد می‌کند.
4. swap to file
این گزینه امکان ایجاد پروندهٔ سواپ را بجای پارتیشن سواپ فراهم می‌کند.

 #### نوع file system
 همچنین شما در این بخش می‌توانید بین ext4، xfs و btrfs برای پارتیشن اصلی خودتون انتخاب کنید.
 
 
 ### حالت پارتیشن‌بندی دستی
 گزینه manual partitioning امکان پارتیشن بندی دستی را به شما می‌دهد. این گزینه بهترین انتخاب برای دوال‌بوت کردن می‌باشد.
 ![manual.png](/manual.png)
#### شرح گزینه‌های صفحه:

گزینه new parition table تمامی پارتیشن‌های موجود بر روی دیسک شمارا حذف می‌کند.

گزینه create به شما امکان ایجاد پارتیشن بر اساس freespace موجود را می‌دهد:

![create.png](/create.png)

در این بخش شما می‌تونید مقدار فضا، نوع پارتیشن و فایل سیستم اون رو انتخاب کنید.
#### پارتیشن روت
برای ایجاد پارتیشن روت، فضا باید بالای ۲۰ گیگ باشد و همچنین فایل سیستم می‌تواند ext4 و یا btrfs بر اساس نیاز شما انتخاب شود.
mountpoint پارتیشن روت را باید بر روی / تنظیم کنید.

#### پارتیشن efi مخصوص سیستم‌های uefi

برای نصب پارچ در حالت uefi نیاز است تا شما یک پارتیشن efi داشته باشید، حداقل فضا برای سازگاری برخی دستگاه‌ها با این پارتیشن 1 گیگابایت بوده، و همچنین mountpoint آن را بر روی /efi قرار دهید.

نوع file system این پارتیشن باید fat32 باشد.

#### پارتیشن سواپ

بر اساس میزان رم خودتون می‌توانید یک پارتیشن سواپ بسازید.
مقدار پارتیشن سواپ اگر رم شما ۴ گیگابایت هستش دو برابر رم و اگر از این مقدار بالاتر هستش ۴ گیگابایت می‌باشد.

می‌توانید حتی از ساخت این پارتیشن صرف‌نظر کرده (اگر نیازی به hibernate ندارید) و از zram استفاده کنید.


#### نکات

- برای نصب پارچ در حالت لگسی (بایوس) شما به یک پارتیشن روت و یک پارتیشن سواپ (اختیاری) نیاز دارید.

- برای نصب پارچ در حالت uefi شما به یک پارتیشن روت، یک پارتیشن efi (اجباری) و یک پارتیشن سواپ (اختیاری) نیاز دارید.
 

بعد از پارتیشن‌بندی بر روی next بزنید.

## صفحه ساخت حساب کاربری
![users.png](/users.png)

در این صفحه باید نام خودتون و نام کاربری خودتون رو به همراه یک کلمه‌عبور ایمن وارد کنید.

> کلمه‌عبور الزامی هستش.
کلمه‌عبور خودتون رو یک‌جا یادداشت کنید.
از کلمه‌عبور ایمن استفاده کنید.
{.is-info}

> بعد از وارد کردن اطلاعات خودتون در صورتی که می‌خواهید پارچ در هنگام روشن شدن به صورت خودکار در حساب کاربری شما وارد شود، تیک گزینه Log in automatically را بزنید. 
{.is-info}

> در نسخه گنوم پارچ، این صفحه وجود ندارد و شما حساب کاربری رو بعد از نصب و در بوت اولیه می‌سازید. 
{.is-warning}

بعد از وارد کردن اطلاعات حساب‌کاربری خودتون، بر روی next بزنید.

## صفحه خلاصه اطلاعات نصب

![summery.png](/summery.png)

بعد از وارد کردن اطلاعات حساب کاربری، این صفحه به شما نشان داده می‌شود.
در این صفحه، خلاصه‌ای از اقداماتی که انجام دادید به شما نشان داده می‌شود و می‌توانید در صورتی که نیاز به تغییر چیزی دارید به عقب برگشته و آن را تغییر بدهید.

با زدن بر روی دکمه install نصب پارچ آغاز می‌شود.


## بعد از نصب

توصیه می‌شود بعد از نصب سیستم‌خودتان را به‌روز کنید. برای این کار بعد از اتصال به اینترنت، ترمینال خودتون رو باز کرده و دستور زیر را وارد کنید:

```bash
sudo pacman -Syu
```
سپس با وارد کردن رمز خودتون (به شما نشان داده نمی‌شود) و زدن دکمه اینتر فرآیند به‌روزرسانی رو آغاز کنید.

می‌توانید از مطالب موجود در همین ویکی برای شروع به کار از پارچ استفاده کنید.

اگر سوالی داشتید در فروم پارچ مطرح کنید.

[فروم پارچ](https://forum.parchlinux.com)
[نصب درایورهای انویدیا در پارچ](https://wiki.parchlinux.com/fa/use-from-nvidia-in-parch)
[مدیریت بسته در پارچ](/fa/Package-management)


