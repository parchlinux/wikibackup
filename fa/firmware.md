---
title: ثابت‌افزار
description: 
published: true
date: 2025-07-11T02:44:03.653Z
tags: 
editor: markdown
dateCreated: 2025-07-11T02:44:03.652Z
---

# ثابت‌افزار

**ثابت‌افزار** (به انگلیسی Firmware) نرم‌افزاری است که برای به کار افتادن افزارهٔ سخت‌افزاری اجرا می‌شود. ثابت‌افزارها، به صورت تعبیه‌شده بر روی فضای ذخیره‌سازی داخلی سخت‌افزارها قرار داشته و برای اجرا شدن باید روی کرنل بار شوند. معمولاً ارتباط کرنل با ثابت‌افزارها از طریق راه‌اندازها انجام می‌شود.

## نام‌گذاری

دلیل نام‌گذاری ثابت‌افزارها به این نام، ثابت بودن این نرم‌افزار روی افزاره در تمام زمان‌هاست. با این حال، بسیاری از سخت‌افزارها با رفتن به حالت برنامه‌ریزی، قابلیت تغییر ثابت‌افزار را هم دارند. باید توجه داشت که افزاره هنگام روشن بودن یا قرار داشتن در حالت آماده به کار، نمی‌تواند وارد حالت برنامه‌ریزی شود. گاهی برای تغییر ثابت‌افزارها، نیاز به سخت‌افزارهایی جداگانه است.

## لینوکس

کرنل لینوکس تعداد زیادی از ثابت‌افزارهای آزاد را درون خودش داشته تا در هنگام نیاز، به جای بار شدن ثابت‌افزار از روی افزاره، مستقیماً اجرا شود. همچنین در لینوکس رسمی، روش‌های خواندن و بار کردن بسیاری از افزاره‌های دیگر که آزاد نیستند، وجود دارد. این روش‌ها در برخی از انشعاب‌های لینوکس مانند لینوکس لیبره یا لینوکس موجود روی توزیع دبیان از کرنل جدا شده و گاهی در بسته‌هایی جداگانه با نام‌هایی مانند `linux-firmware-nonfree` قرار می‌گیرند.